<!DOCTYPE html>
<html lang="mr">
<head>
  <meta charset="UTF-8">
  <title>काळण, काळभैरव ज्ञाती</title>
  <style>
    body { font-family: 'Noto Sans Devanagari', 'Devanagari Sangam MN', Arial, sans-serif; line-height: 1.7; margin: 2em; background: #faf9f6; color: #222; }
    h1, h2, h3 { color: #2d2d2d; }
    blockquote { border-left: 4px solid #888; margin: 1em 0; padding: 0.5em 1em; background: #f4f4f4; }
    table { border-collapse: collapse; margin: 2em 0; width: 100%; }
    th, td { border: 1px solid #bbb; padding: 0.5em 1em; text-align: left; }
    th { background: #e2e2e2; }
    code { background: #f4f4f4; padding: 2px 4px; border-radius: 3px; }
    strong { color: #1a237e; }
    em { color: #b71c1c; }
    pre { background: #f4f4f4; padding: 1em; border-radius: 5px; }
  </style>
</head>
<body>
  <h1>काळण, काळभैरव ज्ञाती</h1>
  <blockquote>
    आखिल भारतीय इतिहास संकलन समिती यांना सादर केलेला निबंध
  </blockquote>
  <p>आपण <strong>"काळण"</strong> हे नाव ऐकले आहे काय? याचे उत्तर कदाचित नाही असेच येईल, आणि याला कारण ही तसेच आहे.</p>
  <p>काळण जात हा हिंदु समाजाचा एक घटक आहे. देवी भागवताच्या सप्तम् स्कंधात या जातीची उत्पत्ती <strong>"दिक्षीत ब्राह्मण"</strong> या मूळ पुरुषापासून झालेली असल्याचे नमुद केलेले आहे, असा संदर्भ ब्रिटिशकालीन डेप्यूटी एज्यू. इन्स्पे. आर. के. आळेकर-कुलाबा यांच्या रिपोर्टानुसार पां. वा. मोडक हेडमास्तर, वावोशी ता. खालापुर शाळा हेडमास्तर यांनी काळण समाजाचे पुढारी चिमाजी हरशेट शेट्ये मु. दोनवत यांचे कडून मिळविलेल्या माहीतीत आढळतो. ही माहीती सन १९०४ जानेवारी मधील आहे.</p>
  <p>या जातीचा मुळ पुरुष दिक्षीत बाह्मण हा श्रीमुखनाम संवत्सरे कार्तिक शुद्ध पंचमीस गुरुवारी प्रथम प्रहरी उज्जैन येथे जन्मास आला. तेथून वर्षोनुवर्षे स्थलांतरीत होत होत हा समाज ठाणे-कुलाबा (रायगड) जिल्ह्यात स्थित झालेला आहे.</p>
  <p>या समाजाची लोकसंख्या केवळ ७००० (सात हजार) इतकी अल्प आहे, याचे संयुक्तीक असे कोणते बरे कारण असू शकते ? जी वस्तुस्थिती आहे, ती आपण नाकारू शकत नाही. याकरीता या ज्ञातीची जडणघडण व ऐतिहासिक पार्श्वभूमी जाणून घेणे व त्यावर संशोधन करणे क्रमप्राप्त ठरते, नव्हे, तर काळण जातीच्या इतिहासाचे संशोधन करणे व तो संकलीत करणे हे संशोधकांना आव्हानच होय.</p>
  <p>हा समाज पूर्णतः शिवभक्त असून समाजाच्या प्रत्येक व्यक्तीला दैवी शक्तीचा आशिर्वाद असल्याची अनुभव सिद्ध अशी उदाहरणे आहेत.</p>
  <p>यज्ञोपविद किवा तत्सम कारणांकरीता मंत्रोक्त सोमाचे उत्पादन करणारी ज्ञाती असे देवीभागवतात नमुद आहे. तसेच च्यवन मुनीने सोमाचे निर्माण करून अश्विनीकुमारास सोमपायी केले असाही दाखला आहे. <strong>तथापी काळण ज्ञातीची उत्पत्ती दाखविताना काही लोक "कलाल" ज्ञातीशी संबंध लावतात ते योग्य नाही त्याचे कारण देवी भागवतातील नमुद काळण ज्ञाती असताना वृथाच कलाल जातीचा अपभ्रंश काळण असे म्हणणे वृथाच नव्हे काय ?</strong></p>
  <p>मग काळण जात हा शब्द कसा तयार झाला असावा, काळण शब्दाचा अर्थ तरी काय? असे प्रश्न स्वाभाविकपणे उभे राहतात.</p>
  <p>थोडेसे आत्मचिंतन केल्यावर आपल्या असे ध्यानांत येईल कि "काळण" या शब्दाला ओक विशेष अर्थ आहे. शिवभक्त समाजाचे दैवत कळभैरव ! आज महाराष्ट्रात या समाजाचे कुलदैवत खंडोबा अर्थात मार्तंडभैरव हे आहे. काळभैरवास मद्याचा नैवेद्य द्यावा लागतो. उज्जैन/अवंतीका नगरी येथून जवळच काळभैरवाचे जागृतस्थान आहे. येथे काळभैरवास चमसपात्रातून मद्य देतत. सर्व मद्य मूर्ती प्राशन करते. हजारो वर्षापासून आज देखिल अशा प्रकारे काळभैरवास नैवेद्य अर्पिला जातो. अनेकांनी अनुभवलेले आहे, आपण ही अनुभव घ्यावा तरी चिंतनाचा मुद्दा असा की या काळभैरवास लागणारे जे मद्य मंत्रोक्त पद्धतीने बनवावयाचे ते बनविण्याची दिक्षा कोणा बाह्मणास दिल्यास तो काळभैरवाकरीता मंत्रोक्त सोम बनविणारा दिक्षीत ब्राह्मण असे म्हटल्यास वावगे ठरू नये (ज्याला दिक्षा दिली तो दिक्षित) व अशा प्रकारे काळभैरवाकरीता कार्ये करणारी जी जमात ती काळभैरव ज्ञाती असे संबोधल्यास तेही योग्यच होय. काळाच्या ओघात या <strong>काळभैरव ज्ञातीचे संक्षिप्तीकरण होऊन "काळभैरव", यातील "काळ" व "ज्ञाती" मधील "ज्ञाती", असे "काळज्ञाती" व पुढे "ज्ञाती" शब्दातील "ज्ञ" चा "ण" हा उच्चार अपेक्षित धरून "काळण" हा संक्षिप्त शब्द "काळभैरव ज्ञाती" चे संक्षिात रूप म्हणून प्रचलित झाला असण्याची शक्यताच अधिक होय.</strong> दुसरा ओक तर्क असा आहे की काळभैरव हा शिवशंकराचा कोतवाल म्हणजे संरक्षक होय. म्हणून क्षात्रवृत्तीच्या या काळभैरवाच्या उपासक समाजास काळभैरव लढाऊ ज्ञाती असे संबोधुन त्याचे संक्षिप्त रूप ही <strong>"काळ ज्ञाती" अर्थात "ज्ञाती" चे संक्षिप्तीकरण होत "ज्ञ" चा उच्चार "ण" धरल्यास "काळण" हे नाव सिद्ध होते.</strong></p>
  <p>ही जात लढाऊ असल्याची उदाहरणे आहेत. प्रमुख उदाहरण म्हणजे समाजाची लोकसंख्या केवळ ७००० इतकीच.! म्हणजे लढाईत हा समाज मोठ्या प्रमाणात कापला गेलेला असावा हे निर्वीवाद. लष्कराकरीता अवश्यक असलेले शारीरीक बळ, बौद्धिक क्षमता व मनगटबाजी या समाजात आहे. इतिहासाचा सर्वसाधारण संदर्भ आपण छत्रपती शिवाजी राजांच्या काळाशी लावतो. रणमर्द वाघोजी तुपे व हणमंते यांची नोंद शिवकाळात आढळते. (या बाबत विस्ताराने बरेच काही लिहिण्यासारखे आहे)</p>
  <p>शाहीस्तेखानाच्या स्वारीच्या वेळेस पेण-खोपोली हद्दीत <strong>"वाघोजी तुपे"</strong> हा रणमर्द छत्रपतींचा विश्वासू सरदार <strong>लोहगडचा किल्लेदार काळण होता.</strong> सोबत जेधे, काकडे, कोंडालकर, नेताजी पालकर, येसाजी असे सरदार होते. शाहीस्ताखानाची सरदारीण खंडाळा घाट उतरू शकली नाही. ती वाघोजी तुपे ला शरण आली. पेणचे (रायगड जिल्हा) आजचे जे पोलीस स्टेशन आहे ती पूर्वीची गढी होती. प्रभू आळीच्या बाजूने साधारण ६०/७० फूटाची तटबंदी होती. त्यास शिड्या लाउन वाघोजीने आक्रमण केले.</p>
  <p>२८ फेब्रु. १६६२ चा दिवस गढीचा संरक्षक ताहेरखान हा होता. वाघोजी तुपे बरोबर त्याची लढाई झाली व ताहेरखान मारला गेला. यावेळी सरदार मोरोपंत पिंगळे, अण्णाजी दत्तो, शंकर नारायण हे त्या स्थळी होते. पेणच्या गढीवर हरहर महादेवच्या गर्जना देत भगवा ध्वज <strong>फडकावणारा रणमर्द वाघोजी तूपे हा काळण जातीचा हे ज्ञातीस अभिमानास्पदच होय.</strong> या विजयासंदर्भात छ. शिवाजी राजांनी निरोप पाठविला की वाघोजी धन्य आहात! आपल्या सारखे रणशूर सरदारच एकछत्री मराठी राज्याची स्थापना करीत आहेत. धन्यवाद! (यदुनाथ सरकार पान ८५, आवळसकर पान २३२)</p>
  <p>वाघोजी तुपे हा किल्लेदार, रणमर्द छत्रपती शिवाजी राजांचा विश्वासू सरदार होता याबाबत विस्ताराने लिहीण्याचे कारण असे की छत्रपतींच्या लष्करात मद्य व्यावसायीकांना प्रवेश नव्हता. मात्र वाघोजी तुपे काळण जातीचा व छत्रपतींचा विश्वासू हे कसे? याचे उत्तर असे की काळभैरवाकरीता मंत्रोक्त सोम करणे म्हणजे दारू/मद्य निर्मीतीकरणे नव्हे व दारुचा धंदा करणे नव्हेच नव्हे. याचा सरळ अर्थ असा होतो की शिव काळात व्यवहारात काळण ज्ञाती दारू व्यवसायाशी संबंधित नव्हती. छत्रपतींचे लष्करी धोरण कोठेही बोटचेपे नव्हते. त्यामूळेच लढवय्या काळण जातीचा संबंध कलाल किंवा अन्य कोणत्याही दारू बनविणाऱ्या जातीशी असू शकत नाही. काळण ही जात स्वयंभू आहे व शिवाजीच्या काळात ही जात दारूपासून अलिप्त होती. आज वाघोजी तुपे यांच्या कर्तृत्वाची भौगोलीक रचना अवलोकन केल्यास काळण समाजाच्या जडणघडणीत व वंशविस्तारात पेण हे केंद्रस्थानी आहे. पेणचे पाटणेश्वर हे काळण समाजाचे आराध्यदैवत आहे.</p>
  <p>शुरता-वीरता यांत काळण समाज आजही आघाडीवर आहे. समाजाचा भारतीय स्वातंत्र्यसंग्रामात सहभाग आहे. समाजातील दोन तरुणांना विरश्रीचे राष्ट्रपती पुरस्कार प्राप्त झालेले आहेत.</p>
  <h2>संत परंपरा</h2>
  <p>पुर्व पुण्याईशिवाय संत पदाची प्राप्ती होत नाही. काळण समाजात अनेक संतवृत्तीची व्यक्तित्वे, ज्योतिषी, वाचस्पती, धन्वंतरी, अध्यात्माचे अधिकारी पुरुष स्त्रिया होऊन गेल्या. कर्जत जवळील <strong>गणेगावचे नाना महाराज हणमंते हे वारकरी संप्रदायतील अधिकारी पुरुष काळण जातीचे भुषण होत. चौक परीसरातील ४० गावांत वारकरी संप्रदायाची स्थापना त्यांना केली. देहू येथे नाना महाराजांचे नावे धर्मशाळा बांधलेली आहे. मयूरपासष्ठी हे त्यांचे काव्य.! हजारोंचा शिष्यगण त्यांच्या स्मृती जतन करतोय, आज ही मृत्युला सांगून आमंत्रित करणारे व देह सोडणारे पुण्यवान या समाजात अनेक आहेत.</strong></p>
  <p>लढवय्या असलेल्या या समाजाची अध्यात्मिक बैठक वाढत असतानाच्या काळात हा समाज गावातील लोकांना देवधर्माबाबत आचरणाची महती, पंचांग, देवपुजा सांगणे, वनौषधी सांगणे, पोलीस पाटिलकी करणे, तंटे मिटविणे असे सेवाभावी जिवन जगत कुलाबा, पेण, पनवेल ठाणे जिल्हा येथे स्थिरावला. या समाजात चार पिढ्या पूर्वी मौजीबंधन ही होत असे. १८१८ च्या पेशवाईच्या अस्तानंतर बऱ्याच अंशी लढाया कमी झाल्या. याकाळात समाजबांधवांनी श्री गणेश, राधाकृष्ण, लक्ष्मीनारायण, कान्होबा, श्री. हनुमान, विठोबा, देवी-देवतांची मंदिरे बांधली अथवा देवळां करीता दागिने, साज, जागा दिलेल्या असल्याचे उल्लेख आहेत. विसाव्या शतकाच्या प्रारंभी अष्टविनायक मढ येथे काळण ज्ञातीचे शेट्ये घराणे चतुर्थीच्या पुजेचे मानकरी होते/आजही आहेत.</p>
  <p><strong>मतितार्थ असा की छत्रपती शिवरायांच्या लष्करातील सरदार वाघोजी तुपे चे कर्तृत्व व त्याचेवरील छत्रपतींचा विश्वास आणि शंभर वर्षांपूर्वी अष्टविनायकाच्या मंदिरातील पुजेचा मान या वरून काळण जात ही दारु धंदा करणारी नव्हती हे सप्रमाण सिद्ध होते.</strong></p>
  <p>( ही जात दारुधंदा करणारी असती तर छत्रपतींच्या सैन्यात वाघोजीस घेतले नसते.) १८१८ ते १९४७ या काळात कोकणपट्टीत स्थिरता होती. आलिकडच्या पारतंत्र्याच्या काळात ब्रिटीशांनी मद्य विक्री बाबातचे धोरण आवलंबिले. मद्याचा व्यवसाय पूर्णतः पारसी समाजाच्या हातात होता. बिटीश सत्तेविरुद्ध चळवळींनी जोर धरला होता. यावेळेस अत्यंत कुटील असे डावपेच राज्यसत्तेने आखले व पारसी समाजा बरोबरच ठाणे-पनवेल-पेण नागोठणे या परीसरांत मद्याच्या किरकोळ विक्रीकामी काळण समाजास हाताशी धरण्यात आले. याकरीता पुराणांचा आधार दाखविण्यात आला व काळण जात म्हणजे दारू बनविणारी असा आभास तयार करण्यात आला. यांत कारस्थान असे होते की सर्वसाधारण ८-१० गावामागे काळण समाजाची दोन-चार घरांची वस्ती असे. मात्र हा समाज कट्टर धार्मीक व देशप्रेमी व सर्व विद्यांचा जाणकार असा होता. त्यामूळे साहजिकच स्वातंत्र्य चळवळींशी या समाजाचा संबंध येऊ नये असे राजसत्तेला वाटणे स्वाभाविकच होते. परिणामी पेण-पनवेल- नागोठणे हद्दीत शक्य तितक्या ठिकाणी पारसी लोकांनी काळण समाजातील व्यक्तिंना हाताशी धरून खेडोपाडी दारूची विक्री सुरू केली. यामुळे असे झाले की लोकशिक्षण करणाऱ्या घरातूनच राजसत्तेच्या आश्रयाने मद्य-विक्री होऊ लागली. परिणामी ब्रिटीशांविरुद्ध विचार करणारा लढाऊ, आक्रमक, शास्त्रसंपन्न, शिवोपासक असा काळण समाज जमीनदार व दारू व्यवसायाशी संबंधित ठेकेदार बनला. अर्थात हा समाज अत्यल्प असल्याकारणाने साराच समाज जरी या दारुच्या धंदयात नव्हता तरी जे कोणी होते ते लवकरच धनाढ्य प्रतिष्ठीत बनले व जगाच्या नजरेत त्यांचाच मद्य विक्रीचा व्यवसाय, हा काळण समाजाचा व्यवसाय असा आभास निर्माण झाला. याबाबत आजही नागोठणे भागात लोकगीत आहे.</p>
  <pre>काळणान् दारु नि काळणान् भात!
खाऽऽरे पाव्हण्या कचकून नाच!</pre>
  <p>सारा समाजच नगण्य, ! पैकी काही घराणी दारु व्यवसायापासून पूर्णतः अलिप्त राहीली. मात्र लष्करी वृत्ती कमी होत होत व्यापारीवृत्ती वाढली. शेती व्यवसाय वाढला, सनातन संस्कार कमी झाले मात्र शिवाची-पाटणेश्वराची उपासना कमी झाली नाही. शिवोपासनेत हा समाज तडजोड करीत नाही.</p>
  <p>स्वातंत्र्य प्राप्तीनंतर हा समाज बराचसा अंतर्मुख झालेला आहे. ज्यांचे दारु धंदे होते ते तर पारच बुडाले. परंतु काळभैरव व पाटणेश्वराच्या कृपा प्रसादामूळे समाज पुनः स्थिरस्थावर झालेला आहे. स्वातंत्र्याच्या ५० वर्षानंतर समाजाची लोकसंख्या ७००० आहे व समाज १०० टक्के साक्षर आहे. लाखात एखादी व्यक्ती चमकावी असे म्हटले जाते मात्र आमच्या काळण समाजात ७००० पैकी बहुसंख्य स्वयंभू व्यक्तिमत्वे आहेत व आपपल्या क्षेत्रात स्वकर्तृत्वाने चमकत असतात.</p>
  <p>७००० लोकसंख्येपैकी २४ टक्के समाज नोकरी करणारा १० टक्के व्यापारी, म्हणजे ३४ टक्के लोकसंख्या उत्पादक आहे. माध्यमिक शिक्षण प्राप्त २५ टक्के समाज, व ७५ टक्के समाज उच्च माध्यमीक पदविका/उच्चशिक्षीत आहे. आजपर्यंत ३ व्यक्ती कलेक्टर दर्जाप्राप्त आहेत. २ जणांना राष्ट्रपती पुरस्कार प्राप्त. आदर्श शिक्षकांचे राज्य पुरस्कार, गुणवंत कामगार, महापौर शिक्षक पुरस्कार, तसेच ज्योतिष, विज्ञान धातूशास्त्र, आयुर्वेद, शिक्षण, चित्रकला, वक्तृत्व, गुन्हाअन्वेषण, राजनैतिकता, पत्रकारीता या साऱ्या क्षेत्रात काळण समाजाची व्यक्तिमत्वे स्वतःचे वेगळे अस्तित्व राखून चमकत आहेत. केवळ महाराष्ट्रातच नव्हे अखिल विश्वात ह्या अत्यल्प जमातीच्या व्यक्तिची मते संदर्भ म्हणून वापरली जातात हे नमुद करावेसे वाटते.</p>
  <h2>काळण समाजाची आडनावे व गोत्र पुढील प्रमाणे आहेत.</h2>
  <table>
    <thead>
      <tr>
        <th>आडनाव</th>
        <th>गोत्र</th>
      </tr>
    </thead>
    <tbody>
      <tr><td>मनखांबे उर्फ शेट्ये</td><td>कश्यप</td></tr>
      <tr><td>कोरडे</td><td>विश्वामित्र</td></tr>
      <tr><td>शासणे/शहासने</td><td>विश्वामित्र</td></tr>
      <tr><td>झेले</td><td>नैधृव</td></tr>
      <tr><td>शेटगे</td><td>कपील</td></tr>
      <tr><td>चंदने</td><td>चांद्रायणे</td></tr>
      <tr><td>शिंदे</td><td>गौतम</td></tr>
      <tr><td>शिंगासणे</td><td>पौलस्ती</td></tr>
      <tr><td>रामधरणे</td><td>आचरण</td></tr>
      <tr><td>श्रीखंडे</td><td>चांद्रायणे</td></tr>
      <tr><td>रुंगणे</td><td>गर्ग</td></tr>
      <tr><td>तारे</td><td>मैत्रायणे</td></tr>
      <tr><td>देवळे</td><td>शौनक</td></tr>
      <tr><td>काळे</td><td>वशीष्ठ</td></tr>
      <tr><td>गाईकवाड</td><td>कौशीक</td></tr>
      <tr><td>साखरे</td><td>अंगिरा</td></tr>
      <tr><td>गंगाधरे</td><td>जमदग्न</td></tr>
      <tr><td>लव्हे</td><td>कर्ण</td></tr>
      <tr><td>ललकठ</td><td>ऋषभ</td></tr>
      <tr><td>तेरडे</td><td>दालभ्य</td></tr>
      <tr><td>जांबुवंत</td><td>आस्तीक</td></tr>
      <tr><td>हनुमंते/हणमंते</td><td>कात्यायणे</td></tr>
      <tr><td>तुपे</td><td>शावस</td></tr>
      <tr><td>वनगे</td><td>आचेन</td></tr>
      <tr><td>तेजे</td><td>पराशर</td></tr>
      <tr><td>पिटकुरे</td><td>व्यास</td></tr>
      <tr><td>झेमसे</td><td>आवच्छ</td></tr>
    </tbody>
  </table>
  <p>काळण जातीत पोटजाती नाहीत, प्रवरे नाहीत, लग्ने जमविताना एकाच गोत्रात लग्न करू नये, समाजात हुंडा पद्धती नाही. जन्मानंतर पाचवी, बारसे, बाह्मणी पद्धतीने केले जाते. पूर्वी मौजीबंधन असे. अलिकडे चार-पाच पिढ्या नाही. साखरपूडा, लग्न, देवक बसविणे यांसारखे विधी सर्वसाधारण ब्राह्मणी पद्धतीचेच असतात.</p>
  <p>ओकंदर सदर लेखाचे प्रयोजन म्हणजे विश्वाच्या पाठीवर केवळ ७००० लोकसंख्येचा कांळभैरवाचा उपासक व स्वयंभू असा समाज सर्व क्षेत्रात अग्रेसर असा आहे, त्याच्या उत्पत्तीबाबत व व्यवसायाबाबत उगाचच अपभ्रंश आहेत ते समाजास ज्ञात व्हावेत. समाजातील व्यक्तिने केलेला ओखादा व्यवसाय त्या जातीचा व्यवसाय ठरत नसतो याची जाणीव अन्य समाजास व्हावी व काळण जातीचे खरे स्वरूप, अभीरुची, अध्यात्मिक, तात्विक, बौद्धिक बैठक जगास ज्ञात व्हावी हा सबब लेखनाचा हेतू होय. काळण जात ही कलाल जातीची उत्पत्ती किवां अपभ्रंश नसुन <strong>काळभैरव ज्ञाती चे संक्षिप्ती करणे म्हणजे काळण असे होय.</strong></p>
  <p><em>(सदरचा लेखांक कै. शांताराम भाऊशेट शहासने, 'भारतीय कांतीविरांनी चेतविलेल्या बलिदानाच्या ज्योतिचा इतिहास' प्रकाशित करणा-या कर्नाळा प्रकल्पाचे संस्थापक यांच्या प्रेरणेतून चंद्रकांत शां, शहासने यांनी लिहीलेला आहे)</em></p>
</body>
</html>