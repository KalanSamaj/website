<!DOCTYPE html>
<html lang="mr">
<head>
    <meta charset="UTF-8">
    <title>विखुरलेला काळण समाज</title>
    <meta name="viewport" content="width=device-width, initial-scale=1">
    <meta name="author" content="सदाशिव टेटविलकर">
    <meta name="description" content="काळण समाजाचा इतिहास, परंपरा, आणि सामाजिक माहिती">
    <style>
        body {
            font-family: 'Noto Sans Devanagari', 'Devanagari', Arial, sans-serif;
            background: #faf9f6;
            color: #222;
            margin: 0;
            padding: 0;
        }
        main {
            max-width: 800px;
            margin: 2rem auto;
            background: #fff;
            padding: 2rem;
            border-radius: 8px;
            box-shadow: 0 2px 8px rgba(0,0,0,0.06);
        }
        h1, h2, h3 {
            color: #3a2e1a;
        }
        blockquote {
            border-left: 4px solid #bfa76f;
            margin: 1.5em 0;
            padding: 0.5em 1em;
            background: #f8f5ee;
            font-style: italic;
        }
        section {
            margin-bottom: 2em;
        }
        ul, ol {
            margin-left: 2em;
        }
    </style>
</head>
<body>
    <main>
        <header>
            <h1>विखुरलेला काळण समाज</h1>
            <blockquote>
                लेखक: सदाशिव टेटविलकर
            </blockquote>
            <a href="./images/VikhurlelaKalanSamaj.jpg">Original Article</a>
        </header>
        <article>
            <section>
                <p>
                    काळण समाजाबद्दल ठाणे गॅझेटियरमध्ये अतिशय त्रोटक माहिती आहे. इ. स. १८७२मध्ये ब्रिटिशांनी केलेल्या खानेसुमारीत काळण समाजाची ठाणे जिल्ह्यातील लोकसंख्या १०८४ होती आणि तीही वसई, माहीम व शहापूर सोडल्यास ठाणे जिल्ह्यातील सर्व भागांत काळण समाज कमीजास्त प्रमाणात विखुरलेला होता. प्राचीन काळात अवंतिका नगरीत श्रीमुख नाम संवत्सरातील कार्तिक शुद्ध पंचमीस जन्मलेला दीक्षितबुवा हा त्यांचा मूळ पुरुष असल्याचे काळण लोक सांगतात. 'दीक्षितपुराण' या सुमारे चारशे वर्षांपूर्वीच्या हस्तलिखितात या समाजाची माहिती दिली आहे, असे सर्वेक्षणाच्या वेळी सांगण्यात आले होते. आता ती उपलब्ध नाही असे समजते. या मूळ पुरुषाचे जे वंशज हैदराबादहून मुंगी, पैठण, जुन्नर व पुरंदर मार्गाने कालांतराने रायगड, मुंबई व ठाणे जिल्ह्यात आले, त्यांना काळण म्हणतात व जे इतर राज्यांत गेले त्यांना 'कलाल', 'कलवार', 'कलार' अथवा 'कलान' अशी व्यावसायिक नावे प्राप्त झाली आहेत.
                </p>
            </section>
            <section>
                <p>
                    कालिका देवी ही त्यांची कुलदेवता असून बहिरोबा आणि खंडोबा, बहिरी देवी, तुळजापूरची भवानी, कान्होबा इत्यादी देवतांना भजतात. काळण लोकांची एकूण २८ गोत्रे असून त्यानुसार त्यांची आडनावे आहेत. ही आडनावे म्हणजेच जातीतील कुळे समजली जातात. गोत्रानुसार कुलदैवतांची उपासना केली जाते. शेट्ये, काळण, हनुमंते, रामधरणे, झेले, चंदने, देवळे, शहासने, सिंगासने, वनगे, गंगाधरे, झेमसे इत्यादी त्यांनी आडनावे असतात, यांच्यात पोटजाती व प्रवरे नाहीत. काळण लोक सावळ्या वर्णाचे, तरतरीत नाकाचे, मध्यम उंचीचे व आतिथ्यशील असतात. त्यांचा पोशाख व दागदागिने इतर पांढरपेशा लोकांप्रमाणेच असतात.
                </p>
            </section>
            <section>
                <p>
                    मुंगी पैठणच्या वास्तव्यात शक्तीचे उपासक असलेल्या या जातीचे लोक मद्यप्राशन करू लागले. मंत्र म्हणून मद्याचे थेंब घेत असत, परंतु मोठ्या प्रमाणात मद्यपान करीत नसत. ब्रिटिश राजवटीत दारूची दुकाने सुरू झाल्यावर त्यांनी मद्यविक्रीचा व्यवसाय सुरू केला, असे आपल्या पूर्वेतिहासाबद्दल काळण लोक सांगतात. परंतु स्वातंत्र्योत्तर काळात शासनाने दारूबंदी केल्याने या समाजाच्या उपजीविकेच्या साधनात आमूलाग्र बदल झाला. दारूबंदीमुळेच समाजाची उन्नती झाली, असे ते कृतज्ञतापूर्वक व ठामपणे सांगतात. सध्या काळण समाजातील लोक शासकीय तसेच निमशासकीय नोकऱ्या तसेच इतर नागरी व्यवसाय करताना आढळतात. काळण मांसाहारी असले तरी रोजच्या जेवणात वरण, भात, उसळ, पापड व लोणचे वापरतात. सणावारी पुरणपोळी, खीर, मोदक इत्यादी पदार्थ करतात. सोमवार हा उपवासाचा दिवस फार गांभीर्याने पाळतात.
                </p>
            </section>
            <section>
                <p>
                    काळण समाज हा शिवभक्त आहे पण प्रत्येक घरात गणपती व कृष्णाची मूर्ती असते. त्याशिवाय कुळानुसार तुळजापूरची भवानी, जेजुरीचा खंडोबा, कान्होबा, भैरोबा, कालिका इत्यादी देवतांच्या मूर्ती किंवा टाक असतात. नवरात्रात घटस्थापना करतात व नवव्या दिवशी देवीला कोहळ्याचा बळी (मान) देतात. गोकुळाष्टमीस कान्होबाच्या नावे तांदूळ भाजून व दळून त्यात गूळ, खोबऱ्याचा कीस व दूध घालून त्याचा मलिदा करून नैवेद्य दाखवतात. नंतर तो प्रसाद म्हणून सर्वांना वाटतात. पोहे व उकडलेल्या हरभऱ्यांचाही नैवेद्यात समावेश असतो. काळण लोक बहुसंख्य हिंदू व्रते व सण साजरे करतात. मात्र मुंज, मंगळागौर व चैत्रगौर करीत नाहीत.
                </p>
            </section>
            <section>
                <p>
                    काळण समाज ही नोंदणीकृत संस्था असून समाजोन्नतीसाठी कार्यमग्न आहे. विवाह, बालसंगोपन, शिक्षण आणि अडीअडचणीला मदतीचा हात, 'एकामेकां साह्य करू अवघे धरू सुपंथ' या ब्रीद वाक्याची कास धरून काळण समाज वाटचाल करीत आहे. विवाहप्रसंगी वधूवरांची एकमेकांची पसंती यालाच महत्त्व दिले जाते. मात्र दोघांची कुंडली बघितली जाते. लग्न पाच दिवसांऐवजी एकाच दिवसात मंगल कार्यालयात अथवा तयार केलेल्या मंडपात ब्राह्मणाकडून करतात. स्वागत समारंभ मात्र बराच खर्चिक असतो. मंगल कार्यालयात किंवा मंडपात होणारा खर्च वधूवराकडील मंडळी निम्मा निम्मा वाटून घेतात, मात्र मुलाच्या पोशाखाचा खर्च तसेच मुलीच्या अंगावर एखादा अलंकार वधूपित्याला करावा लागतो. एका कुळात तसेच आतेबहिणीशी व मावसबहिणीशी लग्न होत नाही. सगोत्र तसेच एक नाडी असल्यास विवाह निषिद्ध मानला जातो. यासंबंधी ब्राह्मणांकडून अगोदर खात्री करून घेतात. अलीकडे आंतरजातीय तसेच नोंदणी पद्धतीने विवाह होऊ लागले आहेत, पण त्याचे प्रमाण अत्यंत अल्प आहे. विवाहपूर्वी साखरपुडा मुलीच्या घरी करतात, वऱ्हाड विवाहस्थळी गूळपाणी घेऊन एक माणूस सामोरा जातो. विवाहाच्या दिवशी मंडपस्थापना, देवक बसवणे, गणपती, अष्टमातृका व नवग्रहांचे पूजन करतात. पूर्वजांस आवाहन करतात. यानंतर वधूवरांस हळद लावतात. देवासमोर रंग लावलेली मातीची मडकी मांडतात. विवाह विधीस प्रत्यक्ष निघण्यापूर्वी वधूवरांस त्यांच्या निवासस्थानी गरम पाण्याने आंघोळ घालतात. वधू गौरीहर पूजा करते. नवरा मुलगा मिरवणुकीने लग्न मंडपात प्रवेश करताना प्रवेशद्वारावरील वडापापडाचे तोरण हातातील कट्यारीने तोडतो. यानंतर वधूचा भाऊ नवऱ्यामुलाचा कान पिळतो तेव्हा त्यास योग्य ती भेट द्यावी लागते. लग्न लावते वेळी वधूवरास पत्रावळीवर ठेवलेल्या तांदळावर एकमेकांसमोर उभे करून अंतरपाट धरतात. मंगलाष्टके चालू असताना मुलाची आई पिठाच्या दिव्यात पेटती वात ठेवूत त्यांच्या पाठीमागे उभी राहते. त्यास सगुन म्हणतात. याशिवाय वधूवराच्या मागे त्या प्रत्येकाचा मामा उभा राहतो. लग्नविधी झाल्यावर कन्यादान, लाजाहोम, सप्तपदी, साडेभरणी, शेट्याचा मान इत्यादी विधी करतात. नंतर सर्व साधारणपणे जिलेबी किंवा लाडूचे मिष्ठान्न भोजन करतात, वरातीनंतर गृहप्रवेश करतात तेव्हा वधूचे दोन्ही पाय कुंकवाच्या पाण्यात बुडवून तांदळाच्या गठडीवर उमटवतात. देवाजवळ गुलाल पसरलेला असतो. त्यावरही वधूस उभे करतात. गठडीवर व गुलालावर उमटलेल्या पावलाच्या ठश्यावर तिचे भवितव्य काय, हे ओळखण्यासाठी हा विधी असतो. नववधूचे नाव बदलतात. वरातीच्या दुसऱ्या दिवशी देवक उठविण्याचा व हळद उतरविण्याचा विधी करतात. त्या प्रसंगी मांसाहारी जेवण देतात.
                </p>
            </section>
            <section>
                <p>
                    इतर समाजाप्रमाणेच काळण लोकांतही पहिले बाळंतपण माहेरी करण्याची पद्धत आहे. सुवेर दहा दिवस पाळतात. बाराव्या दिवशी बारसे करतात. जन्मवेळ, ग्रहमान इत्यादी ब्राह्मणांकडून पाहून मुलाचे नाव ठरवितात. काळण लोक मृतास जाळतात. मात्र लहान मुलांस पुरतात. मृत व्यक्ती अविवाहित असेल तर प्रथम तिचे लग्न रूईशी लावून नंतर विधिपूर्वक अग्नी देतात. गरोदर स्त्री मरण पावली तर पोटाला किंचित छेद देऊन गर्भासह अग्नी देतात. दहा दिवसांच्या कालावधीत देवधर्म, पूजाअर्चा इत्यादी शुभकार्य करीत नाहीत. रक्षा व अस्थी गोळा करून नदीत किंवा पवित्र ठिकाणी विसर्जन करतात. काळण समाजातील शेट्ये, हनुमंते, काळण, शहासने, चंदने, देवळे, वनगे इत्यादी लोक हाताच्या बोटावर मोजण्याइतके कमी असले तरी ठाण्याच्या जडणघडणीत तेही मिसळून गेले आहेत.
                </p>
            </section>
        </article>
    </main>
</body>
</html>